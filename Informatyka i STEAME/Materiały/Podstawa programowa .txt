
[Klasy 1-3:]
[...]

Najważniejsze umiejętności rozwijane w ramach kształcenia ogólnego w szkole podstawowej to:
   [...]
   4) kreatywne rozwiązywanie problemów z różnych dziedzin
      ze świadomym wykorzystaniem metod i narzędzi wywodzących się z informatyki, w tym programowanie;

[...]

Szkoła ma stwarzać uczniom warunki do nabywania wiedzy i umiejętności potrzebnych do rozwiązywania problemów
z wykorzystaniem metod i technik wywodzących się z informatyki, w tym logicznego i algorytmicznego myślenia,
programowania, posługiwania się aplikacjami komputerowymi, wyszukiwania i wykorzystywania informacji z różnych źródeł,
posługiwania się komputerem i podstawowymi urządzeniami cyfrowymi
oraz stosowania tych umiejętności na zajęciach z różnych przedmiotów m.in. do pracy nad tekstem, wykonywania obliczeń,
przetwarzania informacji i jej prezentacji w różnych postaciach.

Szkoła ma również przygotowywać ich do dokonywania świadomych i odpowiedzialnych wyborów w trakcie korzystania z zasobów
dostępnych w internecie, krytycznej analizy informacji, bezpiecznego poruszania się w przestrzeni cyfrowej,
w tym nawiązywania i utrzymywania opartych na wzajemnym szacunku relacji z innymi użytkownikami sieci.
Szkoła oraz poszczególni nauczyciele podejmują działania mające na celu
zindywidualizowane wspomaganie rozwoju każdego ucznia, stosownie do jego potrzeb i możliwości.

[...]

Edukacja informatyczna.

1. Osiągnięcia w zakresie rozumienia, analizowania i rozwiązywania problemów. Uczeń:
   1) układa w logicznym porządku: obrazki, teksty, polecenia (instrukcje) składające się m.in. na codzienne czynności;
   2) tworzy polecenie lub sekwencje poleceń dla określonego planu działania prowadzące do osiągnięcia celu;
   3) rozwiązuje zadania, zagadki i łamigłówki prowadzące do odkrywania algorytmów.

2. Osiągnięcia w zakresie programowania i rozwiązywania problemów z wykorzystaniem komputera i innych urządzeń cyfrowych.
   Uczeń:
   1) programuje wizualnie: proste sytuacje lub historyjki według pomysłów własnych i pomysłów opracowanych wspólnie
      z innymi uczniami, pojedyncze polecenia, a także ich sekwencje sterujące obiektem na ekranie komputera
      bądź innego urządzenia cyfrowego;
   2) tworzy proste rysunki, dokumenty tekstowe, łącząc tekst z grafiką, np. zaproszenia, dyplomy, ulotki, ogłoszenia;
      powiększa, zmniejsza, kopiuje, wkleja i usuwa elementy graficzne i tekstowe – doskonali przy tym umiejętności
      pisania, czytania, rachowania i prezentowania swoich pomysłów;
   3) zapisuje efekty swojej pracy we wskazanym miejscu.

3. Osiągnięcia w zakresie posługiwania się komputerem, urządzeniami cyfrowymi i sieciami komputerowymi. Uczeń:
   1) posługuje się komputerem lub innym urządzeniem cyfrowym oraz urządzeniami zewnętrznymi przy wykonywaniu zadania;
   2) kojarzy działanie komputera lub innego urządzenia cyfrowego z efektami pracy z oprogramowaniem;
   3) korzysta z udostępnionych mu stron i zasobów internetowych.

4. Osiągnięcia w zakresie rozwijania kompetencji społecznych. Uczeń:
   1) współpracuje z uczniami, wymienia się z nimi pomysłami i doświadczeniami, wykorzystując technologię;
   2) wykorzystuje możliwości technologii do komunikowania się w procesie uczenia się.

5. Osiągnięcia w zakresie przestrzegania prawa i zasad bezpieczeństwa. Uczeń:
   1) posługuje się udostępnioną mu technologią zgodnie z ustalonymi zasadami;
   2) rozróżnia pożądane i niepożądane zachowania innych osób (również uczniów) korzystających z technologii,
      zwłaszcza w sieci internet;
   3) przestrzega zasad dotyczących korzystania z efektów pracy innych osób i związanych z bezpieczeństwem w internecie.

[...]

[Klasy 4-6:]

Cele kształcenia – wymagania ogólne
   1) Rozumienie, analizowanie i rozwiązywanie problemów na bazie logicznego i abstrakcyjnego myślenia,
      myślenia algorytmicznego i sposobów reprezentowania informacji.
   2) Programowanie i rozwiązywanie problemów z wykorzystaniem komputera oraz innych urządzeń cyfrowych:
      układanie i programowanie algorytmów, organizowanie, wyszukiwanie i udostępnianie informacji,
      posługiwanie się aplikacjami komputerowymi.
   3) Posługiwanie się komputerem, urządzeniami cyfrowymi i sieciami komputerowymi,
      w tym znajomość zasad działania urządzeń cyfrowych i sieci komputerowych oraz wykonywania obliczeń i programów.
   4) Rozwijanie kompetencji społecznych, takich jak komunikacja i współpraca w grupie,
      w tym w środowiskach wirtualnych, udział w projektach zespołowych oraz zarządzanie projektami.
   5) Przestrzeganie prawa i zasad bezpieczeństwa. Respektowanie prywatności informacji i ochrony danych,
      praw własności intelektualnej, etykiety w komunikacji i norm współżycia społecznego,
      ocena zagrożeń związanych z technologią i ich uwzględnienie dla bezpieczeństwa swojego i innych.

Treści nauczania – wymagania szczegółowe
   1) Rozumienie, analizowanie i rozwiązywanie problemów. Uczeń:
      1) tworzy i porządkuje w postaci sekwencji (liniowo) lub drzewa (nieliniowo) informacje, takie jak:
         1) obrazki i teksty ilustrujące wybrane sytuacje,
         2) obiekty z uwzględnieniem ich cech charakterystycznych;
      2) formułuje i zapisuje w postaci algorytmów polecenia składające się na:
         1) rozwiązanie problemów z życia codziennego i z różnych przedmiotów,
            np. liczenie średniej, pisemne wykonanie działań arytmetycznych, takich jak dodawanie i odejmowanie,
         2) osiągnięcie postawionego celu, w tym znalezienie elementu w zbiorze nieuporządkowanym lub uporządkowanym,
            znalezienie elementu najmniejszego i największego,
         3) sterowanie robotem lub obiektem na ekranie;
      3) w algorytmicznym rozwiązywaniu problemu wyróżnia podstawowe kroki: określenie problemu i celu do osiągnięcia,
         analiza sytuacji problemowej, opracowanie rozwiązania, sprawdzenie rozwiązania problemu dla przykładowych danych,
         zapisanie rozwiązania w postaci schematu lub programu.
   2) Programowanie i rozwiązywanie problemów z wykorzystaniem komputera i innych urządzeń cyfrowych. Uczeń:
      1) projektuje, tworzy i zapisuje w wizualnym języku programowania:
         1) pomysły historyjek i rozwiązania problemów, w tym proste algorytmy
            z wykorzystaniem poleceń sekwencyjnych, warunkowych i iteracyjnych oraz zdarzeń,
         2) prosty program sterujący robotem lub innym obiektem na ekranie komputera;
      2) testuje na komputerze swoje programy pod względem zgodności z przyjętymi założeniami
         i ewentualnie je poprawia, objaśnia przebieg działania programów;
      3) przygotowuje i prezentuje rozwiązania problemów, posługując się podstawowymi aplikacjami
         (edytor tekstu oraz grafiki, arkusz kalkulacyjny, program do tworzenia prezentacji multimedialnej)
         na swoim komputerze lub w chmurze, wykazując się przy tym umiejętnościami:
         1) tworzenia ilustracji w edytorze grafiki: rysuje za pomocą wybranych narzędzi, przekształca obrazy,
            uzupełnia grafikę tekstem,
         2) tworzenia dokumentów tekstowych: dobiera czcionkę, formatuje akapity, wstawia do tekstu ilustracje,
            napisy i kształty, tworzy tabele oraz listy numerowane i punktowane,
         3) korzystania z arkusza kalkulacyjnego w trakcie rozwiązywania zadań związanych z prostymi obliczeniami:
            wprowadza dane do arkusza, formatuje komórki, definiuje proste formuły i
            dobiera wykresy do danych i celów obliczeń,
         4) tworzenia krótkich prezentacji multimedialnych łączących tekst z grafiką,
            korzysta przy tym z gotowych szablonów lub projektuje według własnych pomysłów;
      4) gromadzi, porządkuje i selekcjonuje efekty swojej pracy oraz potrzebne zasoby
         w komputerze lub w innych urządzeniach, a także w środowiskach wirtualnych (w chmurze).
   3) Posługiwanie się komputerem, urządzeniami cyfrowymi i sieciami komputerowymi. Uczeń:
      1) opisuje funkcje podstawowych elementów komputera i urządzeń zewnętrznych oraz:
         1) korzysta z urządzeń do nagrywania obrazów, dźwięków i filmów, w tym urządzeń mobilnych,
         2) wykorzystuje komputer lub inne urządzenie cyfrowe do gromadzenia, porządkowania i
            selekcjonowania własnych zasobów;
      2) wykorzystuje sieć komputerową (szkolną, sieć internet):
         1) do wyszukiwania potrzebnych informacji i zasobów edukacyjnych, nawigując między stronami,
         2) jako medium komunikacyjne,
         3) do pracy w wirtualnym środowisku (na platformie, w chmurze),
            stosując się do sposobów i zasad pracy w takim środowisku,
         4) organizuje swoje pliki w folderach umieszczonych lokalnie lub w sieci.
   4) Rozwijanie kompetencji społecznych. Uczeń:
      1) uczestniczy w zespołowym rozwiązaniu problemu posługując się technologią taką jak:
         poczta elektroniczna, forum, wirtualne środowisko kształcenia, dedykowany portal edukacyjny;
      2) identyfikuje i docenia korzyści płynące ze współpracy nad wspólnym rozwiązywaniem problemów;
      3) respektuje zasadę równości w dostępie do technologii i do informacji,
         w tym w dostępie do komputerów w społeczności szkolnej;
      4) określa zawody i wymienia przykłady z życia codziennego, w których są wykorzystywane kompetencje informatyczne.
   5) Przestrzeganie prawa i zasad bezpieczeństwa. Uczeń:
      1) posługuje się technologią zgodnie z przyjętymi zasadami i prawem;
         przestrzega zasad bezpieczeństwa i higieny pracy;
      2) uznaje i respektuje prawo do prywatności danych i informacji oraz prawo do własności intelektualnej;
      3) wymienia zagrożenia związane z powszechnym dostępem do technologii oraz do informacji i
         opisuje metody wystrzegania się ich;
      4) stosuje profilaktykę antywirusową i potrafi zabezpieczyć przed zagrożeniem komputer
         wraz z zawartymi w nim informacjami.

[Klasy 7-8:]

   1) Rozumienie, analizowanie i rozwiązywanie problemów. Uczeń:
      1) formułuje problem w postaci specyfikacji (czyli opisuje dane i wyniki) i
         wyróżnia kroki w algorytmicznym rozwiązywaniu problemów. Stosuje różne sposoby przedstawiania algorytmów,
         w tym w języku naturalnym, w postaci schematów blokowych, listy kroków;
      2) stosuje przy rozwiązywaniu problemów podstawowe algorytmy:
         1) na liczbach naturalnych: bada podzielność liczb, wyodrębnia cyfry danej liczby,
            przedstawia działanie algorytmu Euklidesa w obu wersjach iteracyjnych (z odejmowaniem i z resztą z dzielenia),
         2) wyszukiwania i porządkowania: wyszukuje element w zbiorze uporządkowanym i nieuporządkowanym
            oraz porządkuje elementy w zbiorze metodą przez proste wybieranie i zliczanie;
      3) przedstawia sposoby reprezentowania w komputerze wartości logicznych,
         liczb naturalnych (system binarny), znaków (kody ASCII) i tekstów;
      4) rozwija znajomość algorytmów i wykonuje eksperymenty z algorytmami, korzystając z pomocy dydaktycznych
         lub dostępnego oprogramowania do demonstracji działania algorytmów;
      5) prezentuje przykłady zastosowań informatyki w innych dziedzinach, w zakresie pojęć, obiektów oraz algorytmów.
   2) Programowanie i rozwiązywanie problemów z wykorzystaniem komputera i innych urządzeń cyfrowych. Uczeń:
      1) projektuje, tworzy i testuje programy w procesie rozwiązywania problemów. W programach stosuje:
         instrukcje wejścia/wyjścia, wyrażenia arytmetyczne i logiczne, instrukcje warunkowe, instrukcje iteracyjne,
         funkcje oraz zmienne i tablice. W szczególności programuje algorytmy z działu I pkt 2;
      2) projektuje, tworzy i testuje oprogramowanie sterujące robotem lub innym obiektem na ekranie lub w rzeczywistości;
      3) korzystając z aplikacji komputerowych, przygotowuje dokumenty i prezentacje, także w chmurze,
         na pożytek rozwiązywanych problemów i własnych prac z różnych dziedzin (przedmiotów),
         dostosowuje format i wygląd opracowań do ich treści i przeznaczenia, wykazując się przy tym umiejętnościami:
      4) tworzenia estetycznych kompozycji graficznych: tworzy kolaże, wykonuje zdjęcia i
         poddaje je obróbce zgodnie z przeznaczeniem, nagrywa krótkie filmy oraz poddaje je podstawowej obróbce cyfrowej,
         1) tworzenia różnych dokumentów: formatuje i łączy teksty, wstawia symbole, obrazy, tabele,
            korzysta z szablonów dokumentów, dłuższe dokumenty dzieli na strony,
         2) rozwiązywania zadań rachunkowych z programu nauczania z różnych przedmiotów w zakresie szkoły podstawowej,
            z codziennego życia oraz implementacji wybranych algorytmów w arkuszu kalkulacyjnym:
            umieszcza dane w tabeli arkusza kalkulacyjnego, posługuje się podstawowymi funkcjami,
            stosuje adresowanie względne, bezwzględne i mieszane, przedstawia dane w postaci różnego typu wykresów,
            porządkuje i filtruje dane,
         3) tworzenia prezentacji multimedialnej wykorzystując tekst, grafikę, animację, dźwięk i film, stosuje hiperłącza,
         4) tworzenia prostej strony internetowej zawierającej; tekst, grafikę, hiperłącza,
            stosuje przy tym podstawowe polecenia języka HTML;
      5) zapisuje efekty swojej pracy w różnych formatach i przygotowuje wydruki;
      6) wyszukuje w sieci informacje potrzebne do realizacji wykonywanego zadania,
         stosując złożone postaci zapytań i korzysta z zaawansowanych możliwości wyszukiwarek.
   3) Posługiwanie się komputerem, urządzeniami cyfrowymi i sieciami komputerowymi. Uczeń:
      1) schematycznie przedstawia budowę i funkcjonowanie sieci komputerowej, szkolnej, domowej i sieci internet;
      2) rozwija umiejętności korzystania z różnych urządzeń do tworzenia elektronicznych wersji
         tekstów, obrazów, dźwięków, filmów i animacji;
      3) poprawnie posługuje się terminologią związaną z informatyką i technologią.
   4) Rozwijanie kompetencji społecznych. Uczeń:
      1) bierze udział w różnych formach współpracy, jak: programowanie w parach lub w zespole, realizacja projektów,
         uczestnictwo w zorganizowanej grupie uczących się, projektuje, tworzy i prezentuje efekty wspólnej pracy;
      2) ocenia krytycznie informacje i ich źródła, w szczególności w sieci,
         pod względem rzetelności i wiarygodności w odniesieniu do rzeczywistych sytuacji,
         docenia znaczenie otwartych zasobów w sieci i korzysta z nich;
      3) przedstawia główne etapy w historycznym rozwoju informatyki i technologii;
      4) określa zakres kompetencji informatycznych, niezbędnych do wykonywania różnych zawodów,
         rozważa i dyskutuje wybór dalszego i pogłębionego kształcenia, również w zakresie informatyki.
   5) Przestrzeganie prawa i zasad bezpieczeństwa. Uczeń:
      1) opisuje kwestie etyczne związane z wykorzystaniem komputerów i sieci komputerowych,
         takie jak: bezpieczeństwo, cyfrowa tożsamość, prywatność, własność intelektualna,
         równy dostęp do informacji i dzielenie się informacją;
      2) postępuje etycznie w pracy z informacjami;
      3) rozróżnia typy licencji na oprogramowanie oraz na zasoby w sieci.

